Kära svenskar här hemma och utomlands. Alla i Sverige!

Jag hoppas att ni njuter av julhelgen. Med möjlighet till vila och att umgås med familj och vänner. Låt julen vara en tid för eftertanke då vi ser varandra lite extra.

Tillsammans med min familj, vill jag önska er alla en riktigt God Jul!

Det är några av er som inte firar jul, men passar ändå på att lysa upp denna mörka årstid med ljus och gemenskap. Till er vill jag önska Allt Gott!

Medan vi är många som har sett fram emot dessa dagar finns det andra som känner det motsatta. Då julen påminner om dem man har mist och förlorat. Det finns också dem som inte har någon att fira jul med. Och dem som far särskilt illa just under denna högtid. När alla i stället borde få känna trygghet, glädje och värme.

När jag ser tillbaka på 2014 är det ett år som har innehållit både glädjeämnen och prövningar för oss svenskar.

I början av året fick vi med spänning följa våra duktiga idrottare på OS. Vårt kanske mest framgångsrika vinter-OS någonsin. 15 medaljer kammade vi hem! Även i Paralympics gick det bättre än väntat. Drottningen och jag hade förmånen att få dela den svenska OS-glädjen på plats i Sotji.

Och minns ni vilken fin sommar vi hade? Värmebölja i hela landet. Det fick mig att tänka på min barndoms somrar. Sol nästan varje dag. Så som man ofta minns det.

Den här sommaren påminde oss också om vår litenhet inför naturen. Översvämningar i västsverige. Den enorma skogsbranden i Västmanland. Människor som fick fly undan vatten och eld. Människor som svävade i ovisshet om vad som skulle hända med huset eller familjegården. En del tvingades se hela sina livsverk gå förlorade.

I år har det varit val till Europaparlamentet, riksdag, landsting och kommuner. Det har betytt förändringar i styret av vårt land - som det ska vara i den demokrati som är Sverige. Nu är vi dock i ett läge där den parlamentariska framtiden kan te sig osäker och vi kanske ska ha ett extra val i mars. Det är min förhoppning och övertygelse att denna ovanliga situation kommer att lösa sig till det bästa för Sverige.

Jag är glad att valdeltagandet har ökat. Att fler väljer att rösta. Det är en rättighet som vi ska vara rädda om. I en värld då det inte alltid kan tas för givet.

Det har också varit ett år då vi stärkt våra band till andra länder. För några veckor sedan kom Drottningen och jag hem från ett statsbesök i Frankrike. Det kändes mycket speciellt att vara där. Dels var det väldigt många år sedan förra statsbesöket och dels så har ju vår familj starka band dit, genom min franske anfader Jean Baptiste Bernadotte, som för 200 år sedan valdes till Sveriges nya kronprins och som var med och skapade det nya Sverige.

Om vi för en stund fäster blicken utanför vårt lands gränser är det många händelser som oroar och förskräcker.

På många ställen i vår omvärld rasar krig och det finns oroligheter, fattigdom och förtryck, trots att fler människor fått chansen att leva ett bättre liv.

Under hösten har hela världen följt hur ebola-epidemin skördar liv och sprider fruktan. Jag känner stolthet och beundran inför de svenskar som hjälper till att bekämpa sjukdomen på plats.

Vi minns också att det är tio år sedan tsunamikatastrofen, som inträffade i Sydostasien. Den morgon, på annandag jul, då föräldrar rycktes bort från sina barn, och barn från sina föräldrar. Systrar från bröder. Vänner och släktingar från varandra. Den fruktansvärda tsunamin skakade om också vårt land, trots att flodvågen sköljde över länder många hundratals mil bort.

Imorgon högtidlighåller vi tioårs-minnet av alla dem som tsunamin tog. Och påminns återigen om hur skört livet är. Hur maktlösa och små vi egentligen är, vi människor. Hur vi ibland står utan svar. När livet gör tvära kast och allt vänds upp och ner.

Men trots allt. Så tar vi oss vidare. Hjälper och stöttar varandra. Tröstar och lyssnar. Ser ljus i tillvaron igen.

Nu lider 2014 mot sitt slut. I kungafamiljen har vi under året välkomnat en ny liten prinsessa. Jag har blivit morfar för andra gången, åt lilla Leonore. Och strax därefter fick vi fira Prinsessan Estelles tvåårsdag. Så fort tiden kan gå! 2014 är också året då vår son Prins Carl Philip förlovade sig med Sofia Hellqvist. Till vår stora glädje.

Nu får vi snart ett nytt år i almanackan. Med det kommer nya förväntningar, förhoppningar och planer. Nästa år kommer helt säkert att bli lika händelserikt som året som snart gått.

2015 är ännu till stora delar ett oskrivet blad. Men jag kan notera åtminstone några  av händelserna. Skid-VM i Falun, bröllop i juni, friidrotts-VM i Peking i sommar. Den stora klimatkonferensen i Paris i december. Där världens ledare ska försöka komma framåt i viktiga frågor om hur vi bättre ska ta hand om vår planet och vårt klimat. För våra barn och barnbarn.

I detta sammanhang vill jag lyfta fram att Sverige är ett föregångsland när det gäller att kombinera innovationer med hållbarhet och hänsyn till miljön. Vi lever i ett land som är rikt på resurser, såsom exempelvis skog och mark. Förnyelsebara råvaror som spelar stor roll i dag kommer också att göra det i framtiden. Tillsammans med forskning och utbildning bygger vi Sverige starkt och attraktivt.

Så här på juldagen vill jag till sist uttrycka min tacksamhet till alla svenskar. Alla människor som bor i vårt land. Alla som föds här. Och som har kommit hit för att skapa sig ett bättre liv.

Jag vill tacka er alla för goda insatser som ni gör för Sverige. För att ni gör Sverige till ett bra land att vara stolt över. Att skapa gemenskap - där vi alla - tillsammans - är viktiga.

Jag ser fram emot att möta nästa år tillsammans med er!

Till sist, återigen, önskar jag och hela min familj er alla en fortsatt God Jul. En God Helg. Och ett Gott Nytt År!
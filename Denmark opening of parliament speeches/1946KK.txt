I Overensstemmelse med § 40 i Danmarks Riges Grundlov har Hans Majestæt Kongen ved Åbent Brev af 24. September 1946 indkaldt til en ordentlig Rigsdagssamling, der i Henhold til Kongens Bestemmelse skal åbnes i Dag. Ved Reskript af 30. September d. A. har Hans Majestæt Kongen overdraget mig at åbne denne i Dag sammentrædende Rigsdag og at foranledige det i så Henseende videre fornødne. Dette sker herved. I Kongens Navn erklærer jeg den ordentlige Rigsdagssamling for åbnet. 

Om Hovedlinierne i Ministeriets Politik for den nærmest kommende Tid skal jeg udtale følgende: 

Ministeriet ser det som sin Opgave fortsat at fremme Danmarks Deltagelse i det internationale Samarbejde i Overensstemmelse med Landets Stilling som Medlem af De Forenede Nationer. Ministeriet lægger ligeledes Vægt på at videreføre Samarbejdet med de andre nordiske Lande. I så Henseende er det, for så vidt Island angår, Ministeriets Hensigt at fortsætte Forhandlingerne i Tilknytning til den Protokol, der blev undertegnet i Reykjavik den 9. September af den danske og den islandske Forhandlingsdelegation. 

Ministeriet følger med den største Interesse og Opmærksomhed de dansksindede Sydslesvigeres nationale og kulturelle Arbejde. Med Udgangspunkt i Folketingets Beslutning af 9. Juli i År vil der nu blive optaget en Forhandling med Partierne med det Formål at samle Rigsdagen eller dens store Flertal om en Politik til Sikring og Støtte af Danskheden i Sydslesvig. 

Med Henblik på den seneste Udvikling på Færøerne ønsker Ministeriet at fremhæve, at man med Beklagelse vilde se Samhørsforholdet ophøre. Ministeriet vedstår fremdeles Tilsagnet om, at Færingerne selv må træffe en Afgørelse af, om de fortsat vil være sammen med os eller ikke. En eventuel Ophævelse af Samhørsforholdet må imidlertid ske på lovlig Måde uden Anvendelse af Selvtægt eller Metoder, som strider imod de forfatningsmæssige Bestemmelser. Det må nu blive det nyvalgte Lagtings Opgave at bidrage til, at den fornødne Klarhed bringes til Veje. 

Da der i den forløbne Rigsdagssamling på en Række betydningsfulde Områder er gennemført adskillige påkrævede Reformer, vil Lovgivningsstoffet i den Rigsdagssamling, der nu tager sin Begyndelse, formentlig kunne indskrænkes væsentligt. 

Det forberedende Arbejde, der er påbegyndt i allerede nedsatte Kommissioner, vil derfor, efter at der nu er tilvejebragt et betydeligt Arbejdsmateriale, kunne genoptages med øget Styrke. 

Dette gælder således Forfatningskommissionen, hvor det må være Formålet at nå til Klarhed over de Muligheder, der måtte foreligge i Henseende til at udforme sådanne Ændringer i den gældende Grundlov, som kan samle det fornødne Flertal på Rigsdagen og blandt Vælgerne. 

For Forsvarskommissionens Vedkommende må Bestræbelserne efter Ministeriets Opfattelse være rettet imod dels at forberede den kommende Nyordning af Landets Forsvar under Hensyntagen til vort Lands internationale Forpligtelser og Viljen til at hævde Danmarks Selvstændighed, dels under Hensyn til indvundne Erfaringer og Landets økonomiske Muligheder og uden at foregribe den kommende Nyordning at finde Formen for en midlertidig Genopbygning af vore Værn såvel personelt, som hvad Materiel angår, til Løsning af foreliggende Opgaver i den Periode, der måtte hengå, indtil den endelige Ordning af vort militære Beredskab kan vedtages og føres ud i Livet. 

Med Henblik på Arbejdet i Skattekommissionen finder Ministeriet, at det, som Begivenhederne hidtil har formet sig, bør være en af Hovedopgaverne at få klarlagt Forholdet imellem Statens og Kommunernes Økonomi, idet Tiden nu må være inde til at få skabt en rationel Deling mellem statslige og kommunale Forvaltningsopgaver i Forbindelse med dertil svarende Ændringer i selve Skattesystemet. 

Efter at den offentlige Administration som Følge af de ekstraordinære Opgaver, Krigen og Besættelsen har stillet den over for, er svulmet stærkt op, har Ministeriet taget Skridt til at søge Spørgsmålet om en Rationalisering, Forenkling og Decentralisering af Statsadministrationen sagkyndigt belyst. Formålet med denne Undersøgelse må være at skabe Forudsætninger for en mere smidig og effektiv Forretningsgang i Statens Administration og for Indførelse af de hermed forbundne Besparelser i den offentlige Husholdning. 

Den Sanering af de økonomiske Forhold, som gennem en Række dybtgående finansielle og skattemæssige Foranstaltninger er påbegyndt i forrige Rigsdagssamling, må fortsættes i den kommende Tid. Et vigtigt Led i den økonomiske Saneringsproces, der har til Formål at modvirke Efterkrigstidens Inflationsbevægelse, er Genvindelse af Stabilitet i Statens Finanser. Det har i Overgangstiden mellem Krig og Fred været nødvendigt at forhøje Skatterne på flere Områder for atter at nå til Balance på Statsbudgettet. En sådan Tilstand er nu tilvejebragt. Kræfterne må derfor sættes ind på at konsolidere Statens økonomiske Stilling, navnlig derved at Udgifterne holdes på et rimeligt Niveau, og at Driftsoverskud på Statens Regnskab anvendes til Nedbringelse af den store Gæld, Staten har pådraget sig under Besættelsen og i den første Efterkrigstid. 

For at genskabe et bæredygtigt Grundlag for dansk Økonomi i sin Helhed og derved berede naturlige Forudsætninger for en Afvikling af de Restriktioner, som ikke er betinget enten af internationale Forhold, på hvilke Danmark ikke er i Stand til at øve afgørende Indflydelse, eller af socialt betonede Hensyn indadtil, er det nødvendigt at styrke dansk Erhvervslivs produktionsmæssige Effektivitet og at stimulere Eksporten. På Grund af den under Besættelsen gennemførte systematiske Udsugning af vort Erhvervsliv, dets Lagre og Hjælpekilder, har det været uundgåeligt at ty til Udnyttelse af fremmed Kapitaltilførsel i Form af en væsentlig Merindførsel af Varer – såvel Råvarer og Hjælpestoffer som Forbrugsvarer – dels for at få Hjulene i Gang på ny, dels for at dække de mest påtrængende Behov. Det lader sig imidlertid i det lange Løb ikke gøre at basere vort Erhvervslivs Genopbygning på Lån og Kreditter udefra. Denne Genopbygning, der vil kræve en betydelig Indsats af Kapital, må i Hovedsagen foregå gennem Anspændelse af vore egne Kræfter. En Begrænsning af den ikke strengt nødvendige Import må indtil videre opretholdes, men det er dog gennem den positive Indsats for at drive dansk Eksport i Vejret, at de største Resultater af vor indre Genopbygning kan nås, og de Afsavn, som Forbrugerne i så Henseende i Samfundets Interesse endnu en Stund må bære, må den danske Befolkning underkaste sig ud fra Viljen til selv at løse vore økonomiske Genopbygningsproblemer. 

Det er i denne Forbindelse af den allerstørste Betydning, at der på så mange Felter som muligt etableres et intensivt og målbevidst Samarbejde mellem Erhvervslivet og de offentlige Myndigheder. Det er Ministeriets Agt at tage Initiativet til, at et sådant fælles Samvirke snarest gørligt kan sættes i Værk. 

Så længe Krigens Eftervirkninger behersker Vareomsætning og Markedsforhold, vil det efter Ministeriets Opfattelse være en naturlig Opgave stadig at udbygge det Net af Aftaler om Vareudveksling, som i det forløbne År allerede er sluttet med talrige Lande, for derigennem at fremme Eksporten og at tilvejebringe den rigeligst mulige Forsyning med de Varer, der er af Betydning for Udvidelse af Produktionen og dermed for Opretholdelse af Beskæftigelsen. 

Ministeriet vil i øvrigt arbejde for at bringe vor Samhandel med Udlandet ind i friere Former og efter Evne støtte de internationale Bestræbelser for større Handelsfrihed. 

Dansk Eksportevne vil i høj Grad kunne styrkes ved Fjernelse her fra Landet af de store Flygtningeskarer, som i Strid med alle folkeretlige Regler er påtvunget Danmark, og som betyder en alvorlig Belastning af vor Økonomi. Ministeriet vil fortsat søge ved Forhandling med de allierede Magter at tilvejebringe en snarlig Løsning af dette for Danmark af mange Grunde såre vigtige Spørgsmål. Det er Ministeriets Håb, at et gunstigt Resultat vil kunne opnås. 

Af det Lovgivningsstof, der er under Forberedelse, skal jeg anføre, at Finansministeren i denne Rigsdagssamling agter at fremsætte Forslag til Revision af Loven om Grundstigningsskyld og om Revision af Pensionsbestemmelserne for Tjenestemænd, der er pensionerede før 1. April 1946. 

I Forbindelse med Skattelovgivningen vil der endvidere blive forelagt Forslag om Forhøjelse af Fradraget i den skattepligtige Indkomst for gifte Kvinders Selverhverv. 

Der vil af Landbrugsministeren blive fremsat Forslag om en ny Vandløbslov og Forslag til Lov om Landvæsensretter. 

Når det af Ministeriet nedsatte Udvalg vedrørende Jordudstykningen i Løbet af kort Tid har afsluttet sit Arbejde, vil der på Grundlag heraf blive fremsat Forslag til en Revision af Lovgivningen om Oprettelse af mindre Landbrug. 

Af Indenrigsministeren vil der blive fremsat Forslag om Oprettelse af et Institut for Byggeforskning. En Række Spørgsmål, der er af Betydning for Byggeriets Fremme og dermed for Gennemførelsen af den i Foråret vedtagne Byggestøttelov, vil blive optaget til Drøftelse og eventuel Løsning. 

Spørgsmålet om Oprettelse af Husholdningslaboratorier er Genstand for Overvejelse på Grundlag af Henvendelser fra de interesserede Organisationer. 

Der agtes nedsat et Udvalg til Drøftelse af alle Spørgsmål vedrørende Jordemodervæsenet, herunder Spørgsmålet om Jordemødrenes Indtægt og Arbejdsvilkår og Spørgsmålet om, i hvilket Omfang det må anses for ønskeligt, at der oprettes Fødeklinikker ved det offentliges Foranstaltning. 

Forslaget til Lov om Levnedsmidler, der ikke blev færdigbehandlet før den 29. August 1943, påtænkes fremsat på ny. 

På Grundlag af en i Foråret afgiven Udvalgsbetænkning vil der blive fremsat Forslag til Lov om Foranstaltninger mod Kønssygdommenes Udbredelse. 

Af Ministeren for offentlige Arbejder kan der forventes fremsat Forslag til Revision af Vejlovgivningen og Lovgivningen om Motorafgifter. 

I Overensstemmelse med de Udtalelser, der fra Ministeriets Side blev fremsat i sidste Rigsdagssamling, er der af Arbejds- og Socialministeren nedsat en Række Kommissioner og Embedsmandsudvalg, der har til Opgave at drøfte og fremkomme med Forslag til Ændringer inden for forskellige Områder af den sociale Lovgivning. Der er således nedsat en Kommission til Gennemgang af Funktionærloven, og der er nedsat Udvalg af Embedsmænd og andre sagkyndige til at drøfte Spørgsmålet om Ulykkesforsikringslovens Satser, om Grundlaget for Tilkendelse af Invaliderente og erhvervsmæssige Foranstaltninger for Invalider og andre erhvervshemmede. Der er endvidere nedsat et Embedsmandsudvalg til Undersøgelse af Spørgsmålet om en forsikringsmæssig Tillægsordning til den allerede eksisterende Aldersrentelovgivning. Spørgsmålet om, hvorvidt der under en eller anden Form kan gives Statsstøtte til Opførelsen af Alderdomshjem i Landkommunerne, vil blive gjort til Genstand for Undersøgelse. 

Det af Arbejds- og Socialministeren nedsatte Udvalg angående Hjælp til Bekæmpelse af Gigtsygdomme har, som det vil være Rigsdagen bekendt, afgivet Betænkning, og Spørgsmålet om Gennemførelsen af de af Udvalget foreslåede Foranstaltninger er for Tiden Genstand for Forhandling mellem Arbejds- og Socialministeriet og Indenrigsministeriet. 

Justitsministeren forbereder Forslag til en ny Arvelov og en ny Fremmedlov, ligesom der vil fremkomme Forslag om en Revision af Dyreværnsloven. 

Der vil blive nedsat et Udvalg til Behandling af Biografteaterloven med særligt Henblik på en Undersøgelse af Mulighederne for Afløsning af Bevillingssystemet med fri Næring. 

I Konsekvens af allerede gennemført Lovgivning vil Undervisningsministeren gennem en Revision af gældende Tilskudslove for forskellige private Skolevirksomheder søge at råde Bod på de Vanskeligheder, som de nye Lønningslove har forvoldt disse Skoleformer. 

Man påtænker yderligere at nedsætte en Kommission til Drøftelse af en Revision af den gældende Skoletilsynslov. 

Kirkeministeren vil i indeværende Rigsdagssamling fremsætte Forslag til Revision af Menighedsrådsloven og Loven om Kirkers Brug. 

De Vanskeligheder for vort Samfund, som Krigen og Besættelsen har ført med sig, må vi i Fællesskab gennem vort Arbejde søge at overvinde. Trods Ødelæggelser og Tab står Danmark dog således rustet til denne Opgave, at det mere er et Spørgsmål om Vilje end om Evne, hvorvidt Opgavens Løsning skal lykkes for os. Det er Ministeriets Håb, at det trods forskellige politiske Opfattelser i den høje Rigsdag må kunne lykkes ved gensidig Hensyntagen og i Forståelse af de foreliggende Samfundsopgavers store Betydning for hele vort Folk fortsat at samle alle positivt indstillede Kræfter såvel på Rigsdagen som i Folket om den Genopbygningens Gerning, som det er blevet vort Slægtsleds Lod at øve. 

Jeg foreslår, at vi indleder vort Arbejde med et Leve for vort Fædreland: Danmark leve!
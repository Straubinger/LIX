Efter at Hans Majestæt Kongen har åbnet denne ordentlige Rigsdagssamling, skal jeg på Ministeriets Vegne fremsætte nogle Betragtninger over det Arbejde, der foreligger for Rigsdagen, og de Retningslinier, som Ministeriet mener må være bestemmende for dette Arbejde i den kommende Tid. 

Ministeriet agter vedblivende at fremme Danmarks Deltagelse i det internationale Samarbejde i Overensstemmelse med Landets Stilling som Medlem af De Forenede Nationer. 

Ministeriet har i det forløbne År fortsat bidraget til at videreføre Samarbejdet med de andre nordiske Lande, og det er dets Hensigt at gå videre ad denne Vej. Ministeriet hilste med Tilfredshed, at Udenrigsministrene for Island, Norge og Sverige sammen med den danske Udenrigsminister på Udenrigsminister-Mødet i København i Slutningen af August Måned vedtog at foreslå, at sagkyndige skulde udpeges til i Fællesskab at undersøge Mulighederne for en Udbygning af det økonomiske Samarbejde mellem de fire Lande. 

Ministeriet, der står på den nationale Selvbestemmelsesrets Grund, og som nærer det Håb, at Sydslesvigernes Selvbestemmelsesret må blive en Realitet, vil fortsat bestræbe sig for at støtte og styrke Danskheden Syd for Grænsen i dens Kamp for at hævde og bevare sit danske Præg og i det hele varetage de nationale, danske Interesser, der er knyttet til den fremtidige Ordning af Forholdene i Sydslesvig. 

Ministeriet agter at fortsætte de Forhandlinger, der i Henhold til Artikel X i Overenskomsten af 9. April 1941 mellem Danmark og Amerikas Forenede Stater om Grønlands Forsvar er indledet med den amerikanske Regering om Overenskomstens Ophævelse. 

Af de over 200000 tyske Flygtninge, der fandtes her ved Kapitulationen, er det indtil nu lykkedes at få væsentlig over Halvdelen hjemsendt, således at der i Øjeblikket er ca. 76000 tilbage. Ministeriet bestræber sig for at få disse sidste Flygtninge fjernet og håber, at dette snart må lykkes. 

Der har i Årets Løb været ført nye Forhandlinger med en Delegation fra Færøerne, og disse Forhandlinger førte til et Forslag, der nu er godkendt af Lagtingets Flertal, og som Ministeriet håber vil kunne danne Grundlag for en lykkelig Udvikling for Fremtiden. 

Indtil Forsvarskommissionen kan afslutte sit Arbejde, må Genopbygningen af vort Lands Forsvar finde Sted på en midlertidig Basis. Selv om både finansielle og valutamæssige Forhold øver deres Indvirkning på det Tempo, i hvilket Genopbygningen i Overgangstiden kan foregå, er det Ministeriets Opfattelse, at såvel vort Lands Erfaringer i de forløbne År som de Opgaver af national og international Karakter, Danmark har påtaget sig, i Forbindelse med vore Pligter som suveræn Stat gør det påkrævet fortsat at udbygge det Grundlag for vore Værn, som indtil nu er tilvejebragt. Umiddelbart efter Befrielsen gav alle de i Samlingsregeringen repræsenterede Partier Udtryk for det Håb, at Forsvarssagen vilde blive løst i Fællesskabets Ånd som en Sag, der kan samle hele det danske Folk, og som et sandt Udtryk for Folkets demokratiske Indstilling og Vilje til Selvstændighed. 

Ministeriet vil ud fra en sådan positiv og fordomsfri Behandling af alle de herhenhørende for vort Lands Fremtid livsvigtige Problemer sætte al sin Evne ind på, så hurtigt som Forholdene tillader det, at nå til et praktisk Resultat af de påbegyndte Drøftelser om Forsvarets fremtidige Ordning. 

I den økonomiske Politik vil Ministeriet søge dels at fremme Genopbygningen, dels at opnå en sådan Balance i Samfundets Økonomi, at en Afvikling af Restriktionerne og dermed friere Forhold for Produktion og Omsætning efterhånden kan opnås. De Enkeltforanstaltninger, der nævnes i det følgende, skal underordnes disse to Hovedformål, der må være Ledemotivet for alle Bestræbelser i de nærmeste År. 

Ved de løbende Fornyelser af Handelsaftaler med Udlandet vil man således i Samarbejde med Erhvervene søge Landets vigtigste Eksportvarer fordelt på de forskellige Markeder, dels efter de Priser, der kan opnås, navnlig set i Forhold til Priserne på Importen hertil, dels efter hvilke Leverancer af Betydning for Danmarks Genopbygning de pågældende Lande kan yde os. Forhandlinger om Priser o. lign. vil blive overladt til Erhvervene i så stor Udstrækning, som det er muligt. 

I øvrigt vil Formålet være at opretholde Balance mellem Importen og Landets Valutaindtægter, og inden for denne Ramme vil Ministeriet tilstræbe den størst mulige Import af Råstoffer og Materialer til Genopbygningen.

Ministeriet vil fortsat søge Eksportproduktionen fremmet gennem Råstoftildelinger m. v. for at skaffe den størst mulige Tilgang af fremmed Valuta. 

Da Presset på Valutabalancen skyldes den betydelige Efterspørgsel efter Varer og Produktionsmidler, der findes i Landet, vil Ministeriet fortsætte den igangværende Pengesanering for at tilvejebringe Balance mellem Efterspørgsel og Produktion, således at større Frihed i Udenrigshandelen bliver mulig. 

Således vil Pengemængden, der allerede er reduceret betydeligt gennem Eengangsskatten og andre Opsugningsforanstaltninger, hvis Virken endnu ikke er udtømt, blive søgt yderligere nedbragt ved Optagelse af Statslån, herunder Præmielån, hvis Provenu indbetales til Nationalbanken. 

Ministeriet vil desuden i Samarbejde med Banker og Sparekasser søge at fremme Opsparingen, bl. a. ved Præmiering af Opsparing, der bindes for en Årrække, særlig med Henblik på de mindre Indkomster, og ved at give udvidet Adgang til Køb af Statsspareobligationer. 

Som et Led i Pengesaneringen vil man, så længe de nuværende Forhold råder, på det løbende Statsbudget søge at opretholde et vist Overskud, der anvendes til Konsolidering. Man vil herunder som hidtil fortrinsvis lægge Vægten på Afgifter på det mindre nødvendige Forbrug fremfor en Merbeskatning af Indkomst og Formue, der kan hemme Produktion og Opsparing. 

Statens Udgifter vil Ministeriet søge begrænset så meget, som Opretholdelsen af vigtige Statsformål, herunder den sociale Lovgivning, tillader. 

For at sikre så stabile Pris- og Lønforhold som muligt vil Ministeriet søge optaget en Forhandling med Repræsentanter for Arbejderne og Erhvervene om den mest hensigtsmæssige Fremgangsmåde til Opnåelsen heraf. Formålet vil her være i hele Samfundets Interesse at opretholde Kronens Købeevne og at styrke vor Konkurrenceevne i den internationale Handel. 

Ministeriet ser i denne Forbindelse med Tilfredshed på, at Arbejder- og Arbejdsgiverorganisationerne har kunnet enes om at nedsætte de såkaldte Samarbejdsudvalg, og håber, at dette kan bidrage til et frugtbart Samvirke til Betryggelse af Arbejdernes Stilling, til Fremme af Produktionens Effektivitet og til Stabilisering af Forholdene på Arbejdsmarkedet. 

Udvalget om Beskatningen af Brugsforeninger og andre Andelsselskaber står ved Afslutningen af sit Arbejde, og Finansministeren agter derefter at fremsætte Forslag til en Nyordning af Lovgivningen om dette Spørgsmål. 

Den af Finansministeren og Ministeren for offentlige Arbejder nedsatte Kommission til Revision af Motorafgiftslovgivningen vil ligeledes snart afgive Betænkning, og der vil derefter blive fremsat Lovforslag om Afgifternes fremtidige Indretning og Fordeling. 

I Løbet af denne Rigsdagssamling vil der desuden på Grundlag af Skatte- kommissionens Arbejde blive fremsat Forslag om en teknisk Revision af Lov om Indkomst- og Formueskat til Staten. 

Endvidere vil den Revision af Loven om Grundstigningsskyld, hvorom der blev fremsat Forslag i den foregående Rigsdagssamling, blive søgt afsluttet.

Endelig agter Finansministeren at søge tilvejebragt Hjemmel for, at Landmænd, der på Grund af Tørken tvinges til at reducere deres Besætninger, ikke indkomst- beskattes af Forskellen mellem Salgsværdien og den bogførte Værdi af de solgte Dyr. 

Landbrugsministeren vil, såfremt det bliver nødvendigt at gennemføre en Kornordning for det kommende Høstår, drage Omsorg for, at Landmænd, der afleverer Brødkorn, får en begunstiget Stilling. 

Af Hensyn til den Fare, som Frostens og Tørkens Ødelæggelser har medført for en Reduktion af Landbrugets Produktionsapparat til Skade for Eksporten og dermed for Sikring af livsvigtige Tilførsler til Landet, vil Ministeriet bestræbe sig for at sikre rimelige Produktionsvilkår, der kan modvirke denne Risiko. 

Ministeriet agter at videreføre den sociale Lovgivning i det Omfang, Forholdene tillader. 

Der vil således blive fremsat Forslag om forskellige Ændringer i Funktionærloven og Ulykkesforsikringsloven, ligesom man vil søge lovfæstet visse Forbedringer i Mødrehjælpsloven. Endvidere kan påbegyndte Undersøgelser med Henblik på en Forbedring af Enkernes Kår ventes tilendebragt og herpå sigtende Forslag taget op til Overvejelse. 

Påbegyndt Udvalgsarbejde vedrørende blandt andet forskellige Sygekassespørgsmål og Spørgsmålet om en Overbygning til Folkeforsikringslovens Aldersrentebestemmelser vil blive fortsat. 

Det er Justitsministerens Hensigt at fremsætte det i forrige Rigsdagssamling i Landstinget fremsatte Forslag til en ny Arvelov og til Ændringer i Skifteloven samt det i forrige Rigsdagssamling i Folketinget fremsatte Forslag til en ny Fremmedlov. 

Den af Justitsministeren nedsatte Kommission til Overvejelse af en Række Problemer i forbindelse med Film og Biografteatre, herunder Spørgsmålet om en eventuel Indførelse af fri Næring, venter at kunne afgive Betænkning i nærmeste Fremtid, og det er derefter Ministeriets Hensigt at tage nærmere Stilling til disse Spørgsmål. 

Ministeren for offentlige Arbejder forbereder et Forslag til en Lov om Statens Overtagelse af Slangerupbanen. Det i forrige Rigsdagssamling fremsatte Forslag til Lov om Statsstøtte til Modernisering m. v. af Privatbanerne, hvilket Forslag ikke nåede at blive færdigbehandlet, vil blive fremsat på ny; og endelig agter Ministeren for offentlige Arbejder at fremkomme med et Lovforslag vedrørende Efterforskning og Indvinding af Råstoffer i Danmarks Undergrund, når den til Behandling af disse Spørgsmål nedsatte Kommission har afsluttet sit Arbejde. 

Indenrigsministeren agter at fremsætte Forslag om Oprettelse af et Husholdningsinstitut m. m. med det Formål at skabe en Udbygning af Forskningsarbejdet på det husholdnings- og ernæringsmæssige Område. 

Forslag til en ny Levnedsmiddellov vil på ny blive fremsat. 

Under Hensyn til den stedfundne Lønstigning vil Spørgsmålet om et ekstra Tilskud til Dækning af Udgifterne ved Sygehusvæsenet blive taget op til Overvejelse. 

I Lov om Ungdomsskoler for den ufaglærte Ungdom af 4. Juli 1942, § 30, er det fastsat, at Loven skal forelægges Rigsdagen til Revision i Rigsdagssamlingen 1947-48, og Forslag til Opfyldelse af dette Påbud vil blive Rigsdagen forelagt; samtidig er det Tanken at forelægge Forslag til sådanne Ændringer af Aftenskoleloven af samme Dato, som Forslaget vedrørende Ungdomsskoleloven gør påkrævet. 

Der vil blive nedsat et Udvalg til Drøftelse af Læreruddannelsens fremtidige Ordning og ligeledes et Udvalg til Drøftelse af, hvorvidt der vil kunne ydes Støtte til Præparander, der forbereder sig på Optagelse i Seminarierne. 

Det Arbejde for en Forenkling af Administrationen, der er påbegyndt af Forvaltningskommissionen, vil blive fortsat. Således vil den Indskrænkning og Rationalisering af Fængselsvæsenet og Politiet, der allerede har medført betydelige Besparelser, blive videreført. Ministeriet for særlige Anliggender vil blive ophævet i den nærmeste Fremtid. 

En Decentralisering ved Henlæggelse af Opgaver fra Centraladministrationen til Amtstuerne er ligeledes forestående, og der forberedes lignende Henlæggelser til Amterne, Politikontorerne og den kommunale Administration. 

Det er under politisk urolige Forhold, den nye Rigsdagssamling åbnes. Som Følge af den Afgørelse, der blev truffet i Folketinget på den nys afsluttede Rigsdagssamlings sidste Mødedag, har det været påkrævet at indanke Spørgsmålet om en fremtidige Ledelse af Landets Anliggender for Vælgernes Domstol. 

Tidens store Opgaver og de Vanskeligheder, som en kaotisk Verdenssituation har fremkaldt, kræver af Rigsdagen et Samarbejde i Genopbygningens Tegn. Det er Valgets Formål at skabe Betingelserne herfor, således som Landets Vælgere under beslægtede Situationer har gjort det. Det er Ministeriets Håb, at Vælgerne vil kende deres Ansvar, og at Følelsen af den fælles Pligt over for vort Lands Skæbne og Fremtid efter det kommende Valg må berede Mulighed for et målbevidst og positivt Samvirke mellem Regering og Lovgivningsmagt. Ud fra dette Håb beder jeg Rigsdagens Medlemmer indlede denne Rigsdagssamling med et Leve for vort Fædreland: Danmark leve!